MŚ 2022. Co dalej z powołaniami? Kadra reprezentacji Polski może ulec zmianie.

W meczu Hellas Werona – Spezia Calcio, paskudnie wyglądającej kontuzji nogi doznał Bartłomiej Drągowski. 25-latek został powołany do reprezentacji Polski na mundial. Z uwagi na uraz wiele wskazuje na to, że nie wystąpi na mistrzostwach. Choć golkiper znalazł się na liście wybrańców Czesława Michniewicza, PZPN ma czas do 14 listopada do 19:00 na zgłoszenie oficjalnej kadry do FIFA. – Mając bufor bezpieczeństwa będziemy czekać ze zgłoszeniem kadry. W sobotę i niedzielę dużo powołanych piłkarzy gra swoje mecze ligowe. Nie chcemy, żeby coś złego im się przydarzyło, dlatego będziemy czekać z tym ostatecznym zgłoszeniem kadry do poniedziałku. Mamy nadzieję, że zostanie w niezmienionym składzie – tłumaczył tę decyzję na konferencji prasowej w czwartek 10 listopada, rzecznik PZPN, Jakub Kwiatkowski.
Niestety, wiele wskazuje na to, że kadra ulegnie zmianie. Paskudnie wyglądającej kontuzji nogi doznał Bartłomiej Drągowski i jego występ na katarskim mundialu stoi pod ogromnym znakiem zapytania. Wszystko wskazuje na to, że na miejsce piłkarza wskoczy inny golkiper. Zastępcą Drągowskiego może być Kamil Grabara, który był bardzo blisko powołania. Pierwotnie Czesław Michniewicz myślał o powołaniu czterech bramkarzy, ale ostatecznie postawił na trzech, bo potrzebował dodatkowego gracza w środku pola.
– Byłem przekonany, że będzie czterech bramkarzy, ale potem zacząłem to analizować, zobaczyłem, że mamy problem, żeby odbudować ustawienie 1-3-5-2. Mówię: kurczę, będzie nam brakowało zawodnika w środku albo na skrzydle. Spośród skrzydłowych nie było z kogo zrezygnować, musiałem poszukać miejsca dla defensywnego pomocnika. Padło na bramkarza – powiedział w rozmowie z Mateuszem Borkiem w Kanale Sportowym.
Do Kataru jako czwarty bramkarz poleci Kacper Tobiasz. 19-letni pierwotnie miał tylko trenować z reprezentacją Polski. Kontuzja Drągowskiego może jednak sprawić, że i rola młodego golkipera Legii może ulec zmianie.
"Super idea. Rozmawialiśmy o tym kilkadziesiąt godzin temu z trenerem w Kanale Sportowym. Tak robi kilka reprezentacji. Zabranie zawodnika z klubu zagranicznego oznaczałoby konieczność zapłaty kasy przez PZPN. Gdyby pojawił się uraz, Kacper zapewne wskoczy na oficjalną listę" – napisał na Twitterze Mateusz Borek.
PZPN ma do 14 listopada do 19:00 przesłać oficjalną listę 26 piłkarzy na mundial w Katarze. Niepowołani piłkarze wciąż będą mogli liczyć na występ w MŚ 2022, jeśli ktoś z kadrowiczów złapie kontuzję.
— 24 godziny przed pierwszym spotkaniem, w przypadku ciężkiej kontuzji, która uniemożliwi występ jakiemukolwiek zawodnikowi w mistrzostwach świata, można takiego gracza zastąpić innym piłkarzem i nie musi to być zawodnik, który znajduje się w szerokiej kadrze – powiedział na czwartkowej konferencji prasowej Jakub Kwiatkowski.