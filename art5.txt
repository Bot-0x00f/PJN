Inflacja bazowa po wyłączeniu cen żywności i energii wynosi 11 proc. Nowe dane NBP
W październiku 2022 r. inflacja po wyłączeniu cen żywności i energii wyniosła 11 proc. wobec 10,7 proc. miesiąc wcześniej - podał Narodowy Bank Polski w środowym komunikacie. To zła wiadomość dla banku centralnego, który na ten wskaźnik ma duży wpływ poprzez decyzje ws. stóp procentowych. Jak wynika z projekcji NBP inflacja w 2023 r. spadnie do 13,1 proc., a dopiero w 2024 r. osiągnie poziomy jednocyfrowe i wyniesie - 5,9 proc.
Narodowy Bank Polski opublikował dane o wskaźnikach inflacji bazowej w październiku 2022 r. Wynika z nich, że inflacja bazowa po wyłączeniu cen administrowanych (podlegających kontroli państwa) wyniosła 18,7 proc., wobec 17,8 proc. miesiąc wcześniej, a inflacja po wyłączeniu cen najbardziej zmiennych wyniosła 14,4 proc., wobec 13,6 proc. miesiąc wcześniej.
"Inflacja bazowa po wyłączeniu cen żywności i energii wyniosła 11,0 proc., wobec 10,7 proc. miesiąc wcześniej. Tzw. 15-proc. średnia obcięta, która eliminuje wpływ 15 proc. koszyka cen o najmniejszej i największej dynamice, wyniosła 14,3 proc., wobec 12,9 proc. miesiąc wcześniej."
Nowe dane to zła wiadomość dla NBP, który na wskaźnik inflacji bazowej ma duży wpływ poprzez decyzje RPP o stopach procentowych.
Jak informuje Narodowy Bank Polski, co miesiąc wyliczane są cztery wskaźniki inflacji bazowej, co pomaga zrozumieć charakter inflacji w Polsce. Wskaźnik CPI pokazuje średnią zmianę cen całego, dużego koszyka dóbr kupowanych przez konsumentów. Przy wyliczaniu wskaźników inflacji bazowej analizie są poddawane zmiany cen w różnych segmentach tego koszyka.
"To pozwala lepiej identyfikować źródła inflacji i trafniej prognozować jej przyszłe tendencje. Pozwala też określić, w jakim stopniu inflacja jest trwała, a w jakim jest kształtowana np. przez krótkotrwałe zmiany cen wywołane nieprzewidywalnymi czynnikami" – podano w komunikacie NBP.
Jednocyfrowa inflacja dopiero w 2024 r.
Bank centralny wskazał także, że najczęściej używanym przez analityków wskaźnikiem jest wskaźnik inflacji po wyłączeniu cen żywności i energii.
"Pokazuje on tendencje cen tych dóbr i usług, na które polityka pieniężna prowadzona przez bank centralny ma relatywnie duży wpływ. Ceny energii (w tym paliw) są bowiem ustalane nie na rynku krajowym, lecz na rynkach światowych, czasem również pod wpływem spekulacji. Ceny żywności w dużej mierze zależą m.in. od pogody i bieżącej sytuacji na krajowym i światowym rynku rolnym" – zaznaczono w komunikacie.
Jak szacuje NBP, inflacja CPI rok do roku w Polsce w najprawdopodobniejszym scenariuszu wyniesie 14,5 proc. w 2022 r., w 2023 r. spadnie do 13,1 proc., a dopiero w 2024 r. osiągnie poziomy jednocyfrowe i wyniesie - 5,9 proc. Jednocześnie NBP prognozuje, że w 2023 r. PKB w Polsce wzrośnie o zaledwie 0,7 proc. Oto najważniejsze fragmenty z opublikowanego przez Narodowy Bank Polski "Raportu o inflacji - listopad 2022".
Od 1 stycznia zostawimy zerowy VAT na żywność – poinformował w wiceminister finansów Artur Soboń, odnosząc się do planowanych zmian w zakresie tarcz antyinflacyjnych.
W ramach tarczy antyinflacyjnej, która została przedłużona do końca 2022 r., stawka 0 proc. VAT obejmuje podstawowe produkty spożywcze opodatkowane wcześniej 5 proc. podatkiem. Stawka 0 proc. VAT ma także zastosowanie do nawozów, środków ochrony roślin i innych środków wspomagających produkcję rolniczą (zamiast 8 proc.), a także do gazu ziemnego (zamiast 23 proc., a od 1 lutego 2022 r. 8 proc.).
Stawka 5 proc. VAT z kolei stosuje się także do energii elektrycznej i cieplnej (zamiast 23 proc., a od 1 lutego 2022 r. 8 proc.), a 8 proc. VAT do paliw silnikowych (zamiast 23 proc.).

Stopy przestaną rosnąć na wiele miesięcy. Głos nowej członkini RPP
Nowa członkini Rady Polityki Pieniężnej wybrana przez Sejm przekonuje, że realnym jest scenariusz, w którym stopy procentowe przestaną rosnąć. "Istnieje szansa na to, że stopy procentowe będą mogły ukształtować się na obecnym poziomie przez wiele miesięcy" — pisze w artykule opublikowanym na łamach portalu radiomaryja.pl Gabriela Masłowska.
"Biorąc pod uwagę treść najnowszej projekcji inflacji oraz PKB, uważam, że decyzja o utrzymaniu stóp jest uzasadniona. Z projekcji wynika bowiem, że z biegiem czasu w Polsce nastąpi spadek inflacji i powstaje szansa na to, że w 2025 r. inflacja znajdzie się w paśmie odchyleń od celu inflacyjnego obejmującego przedział od 1,5 proc. do 3,5 procent. Wynika z tego, że RPP postępuje tak, aby zmierzać do realizacji celu inflacyjnego w sposób stopniowy. Trzeba mieć świadomość tego, że funkcjonujemy aktualnie w bardzo dynamicznej rzeczywistości makroekonomicznej, która wymaga tego, aby prowadząc politykę pieniężną, działano zarówno odważnie, jak również rozważnie" — pisze w artykule Gabriela Masłowska, która do RPP trafiła w październiku dzięki głosom sejmowej większości.
Wiele miesięcy bez podwyżek
Co więcej, w jej ocenie stopy procentowe, choć inflacja pozostaje zdecydowanie podwyższona, mogą przestać rosnąć.
"Uważam, że istnieje szansa na to, że stopy procentowe będą mogły ukształtować się na obecnym poziomie przez wiele miesięcy. Jeżeliby tak faktycznie się stało, dawałoby to członkom RPP komfort obserwowania skutków dotychczasowych podwyżek, które wpływają na różnego typu procesy gospodarcze z przesunięciem czasowym rzędu kilku kwartałów. Utrzymywanie stóp procentowych na obecnym poziomie przez wiele miesięcy miałoby taką zaletę, że wprowadzałoby do naszej gospodarki dodatkowy element stabilności. Oczywiście w prowadzeniu polityki pieniężnej potrzebna jest czujność oraz elastyczność"
Mało prawdopodobny scenariusz podwyżki
Zdaniem Masłowskiej nie jest wykluczone, iż pojawią się czynniki powodujące, że w którymś momencie powstanie potrzeba dokonania kolejnej podwyżki stóp, choć — według członkini RPP — taki scenariusz jest mało prawdopodobny.
"Dziać by się tak mogło na przykład wówczas, gdyby okazało się, że polska gospodarka jest na tyle solidnie rozgrzana, że wzrost PKB byłby w przyszłym roku wciąż wysoki, a inflacja nadal by rosła. Obecnie taki scenariusz uważam jednak za mało prawdopodobny, gdyż na przykład w 2023 r. możemy oczekiwać raczej dość silnego ochłodzenia gospodarczego spowodowanego splotem różnych czynników, które mają w dużym stopniu charakter globalny" — wyjaśnia członkini Rady Polityki Pienieżnej.

