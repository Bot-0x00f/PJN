Pewniacy i zaskakujące powołanie na ostatnią chwilę. Kto poleci na mundial do Kataru?
Czesław Michniewicz już w czwartek odsłoni karty i zaprezentuje 26 zawodników, którzy polecą na mistrzostwa świata do Kataru. Jak będzie wyglądała reprezentacja Polski? Nasze przewidywania nie zakładają nadmiernych niespodzianek. Transmisja wydarzenia w TVP.Czesław Michniewicz już w czwartek (10.11) ogłosi ścisłą kadrę na mistrzostwa świata w Katarze. Na mundial poleci 26 zawodników. Wybór selekcjonera w większości nie zostawi pola do dyskusji. – To będzie skład, który można w większości wytypować, jeśli interesuje się reprezentacją – opowiadał w przeszłości szkoleniowiec. I faktycznie, wszystko wskazuje na to, że trudno będzie mówić o wielkich niespodziankach.
Nie będzie powtórki z Engela i Janasa
W przeszłości selekcjonerzy potrafili dokonywać zmian w swoich wyborach pod wpływem impulsu lub nocnych przemyśleń. Po raz ostatni wielki szok nastąpił w 2006 roku, kiedy Paweł Janas obudził się i miał inny skład względem tego, który był ustalany wraz ze sztabem. – Po meczu z Wyspami Owczymi dostałem informację, że będę w kadrze. Finalnie nie pojechałem na mundial do Niemiec – opowiada Marek Saganowski.
Janas nie powołał na mundial w Niemczech także Jerzego Dudka czy Tomasza Frankowskiego. Zaskoczenia pojawiły się też w kadrze na mistrzostwa świata w 2002 roku. Wówczas szokiem był brak pojawienia się w kadrze Tomasza Iwana. Jerzy Engel po latach zwalał winę na zarząd PZPN, który nie chciał się zgodzić na wyjazd gracza do Korei i Japonii.
Teraz powtórki nie będzie. W kadrze zabraknie kilku graczy, którzy mają doświadczenie związane z występami w biało-czerwonych barwach. Takim przykładem może być Karol Linetty, który ma w życiorysie 42 spotkania w reprezentacji. Podobnie jest w przypadku Mateusza Klicha. Obaj gracze nie wpisują się dobrze w koncepcje taktyczną obecnej drużyny narodowej. Zaskoczeniem byłoby, gdyby polecieli do Kataru. Tuż przed powołaniami kontuzji doznał Arkadiusz Reca. 15-krotny kadrowicz mógłby być opcją na lewej flance, ale kwestie zdrowotne nie zmieniają zbyt wiele. Z naszych informacji wynika, że piłkarz Spezii już wcześniej przegrał rywalizację i miał iluzoryczne szanse na wyjazd na mundial. Czy wspomniane trzy nazwiska zasługują na miano wielkich niespodzianek? Nie.
Pewniacy
Michniewicz stworzył w swojej kadrze grupę pewniaków. Zawodników, wokół których chciał budować skład i kluczowe założenia dla drużyny. To przede wszystkim te nazwiska, które najczęściej prezentowały się na placu gry. Do tego dochodził chociażby Krystian Bielik, który ma za sobą problemy z brakiem regularnych występów w klubie i teraz jest oczywistym kandydatem do wylotu do Kataru.
Już blisko miesiąc temu podawaliśmy grupę zawodników, którzy mogą czuć się praktycznie pewni wylotu do Kataru. To zestawienie liczyło 21 nazwisk:
Bramkarze: Wojciech Szczęsny, Łukasz Skorupski, Bartłomiej Drągowski, Kamil Grabara
Środkowi obrońcy: Kamil Glik, Jan Bednarek, Jakub Kiwior, Mateusz Wieteska
Wahadłowi/skrzydłowi: Matty Cash, Nicola Zalewski, Bartosz Bereszyński
Pomocnicy: Grzegorz Krychowiak, Krystian Bielik, Piotr Zieliński, Sebastian Szymański, Szymon Żurkowski
Napastnicy: Robert Lewandowski, Karol Świderski, Arkadiusz Milik, Krzysztof Piątek
W powyższej grupie zmieniło się właściwie jedno nazwisko. Praktycznie wszyscy mogli czuć się pewniakami. Bliżej przyglądano się za to Przemysławowi Frankowskiemu, ale to gracz, który zażegnał już kłopoty z początku października i w trzech ostatnich kolejkach wystąpił w barwach RC Lens od pierwszej do ostatniej minuty. Łącznie 27-latek ma na koncie czternaście rozegranych meczów w tym sezonie, dwie asysty i 920 minut minut, które spędził na murawie. Frankowski może być postrzegany jako zawodnik, który da impuls, wniesie życie i będzie dobrą alternatywą na wahadle lub skrzydle. Jest jednak ”ale”, które dotyczy mundialu. Jeśli ktoś miał wypaść z grupy pewniaków, to był to właśnie piłkarz z Ligue 1, o którym spekuluje się, że finalnie może znaleźć się poza wąską kadrą biało-czerwonych. Czy tak się stanie? Ostateczna odpowiedź pojawi się w czwartek.
Pomijając gracza Lens, pozostali gracze na naszej liście pewniaków są tak oczywistymi wyborami, że nawet nie ma wielkiego sensu dyskutowanie o nich. Wątpliwość może budzić Szymon Żurkowski, który nie gra regularnie w Fiorentinie. Środkowy pomocnik dostał tylko cztery szanse od szkoleniowca Violi i przebywał na murawie przez 77 minut. To może być powołanie na lekki kredyt, ale 25-latek po prostu dobrze pasuje do założeń Michniewicza. Pomocnik może być wartościową opcją w kontekście roli ”ósemki”.
Dyskusja o pewniakach ma to do siebie, że grupa bramkarzy jest de facto uformowana od początku pracy Michniewicza. Nie ma wątpliwości, że Wojciech Szczęsny będzie numerem jeden, a funkcję zmiennika ma pełnić Łukasz Skorupski. Trzema stoperami przewidzianymi do podstawowego składu będą Kamil Glik, Jan Bednarek i Jakub Kiwior, a wahadła powinny należeć do Mathew Cash’a oraz Nikoli Zalewskiego. W zależności od meczu i pomysłu taktycznego, zależeć będzie zestawienie drugiej linii oraz ataku, gdzie zawsze spoglądać będzie się w kierunku Roberta Lewandowskiego, a towarzyszyć może mu Karol Świderski. Zawodnik mający za sobą sezon w MLS może być lekkim zaskoczeniem, bo na ten moment zdaje się, że to on jest drugim w hierarchii napastników.
Kto uzupełni kadrę?
Po stworzeniu grupy pewniaków, w kadrze pozostawało pięć wolnych miejscu, na które chętnych mogło być pozostałych 26 zawodników, którzy także znaleźli się w szerokiej kadrze, którą trzeba było zgłosić do FIFA do 20 października. Od razu było jasne, że niektórzy zawodnicy mają iluzoryczne szanse na wylot do Kataru. W tym gronie znaleźli się Radosław Majecki, Paweł Bochniewicz, Michał Helik, Tomasz Kędziora, Tymoteusz Puchacz, Patryk Kun, Patryk Dziczek, Mateusz Łęgowski oraz Kamil Jóźwiak.
Podobna sytuacja miała miejsce w kontekście choćby Maika Nawrockiego. – Znalezienie się w kadrze będzie bardzo trudne, bo wokół są gracze z większym doświadczeniem i debiutem w kadrze – mówił wprost stoper Legii. Jego szanse nieco urosły, gdy kontuzji nabawił się Artur Jędrzejczyk, ale 35-latek dochodzi do formy, zaczął treningi na pełnych obciążeniach i znajdzie się w gronie zawodników, którzy polecą do Kataru. Z powodu urazu Jacka Góralskiego, który wykluczył go z mundialu, selekcjoner poleciał do Grecji, by obserwować Damiana Szymańskiego. Nic nie wskazuje jednak na to, by środkowy pomocnik ostatecznie miał znaleźć się w gronie 26 powołanych zawodników.
Wspominaliśmy już o sytuacji, w której znaleźli się Linetty oraz Klich. Paradoks jest taki, że większe szanse na mundial zdawał się mieć Kacper Kozłowski. Młodzian, który zaczyna odżywać w lidze holenderskiej, w pewnym stopniu zaintrygował Michniewicza. Ten przyglądał się jego grze. 19-latek w tym sezonie zanotował 10 meczów w barwach Vitesse, strzelił dwa gole, miał asystę i przebywał na boisku 755 minut. Nasz typ jest jednak taki, że ostatecznie 6-krotny reprezentant kraju nie poleci na mistrzostwa świata.
Mocna rywalizacja wykluczyła z kolei wylot na mundial Adama Buksy i Dawida Kownackiego. Pierwszy przez większość rundy zmagał się z urazem i nie zdołał się odbudować na tyle, by na poważnie brać go pod uwagę w kontekście powołań. 59 minut w czterech meczach nie mogło zrobić wrażenia na selekcjonerze. Lepiej wyglądała postawa Kownackiego, który strzelił siedem goli i miał siedem asyst w 18 spotkaniach Fortuny Dusseldorf. To jednak także nie wystarczyło, by wygryźć z drużyny narodowej Arkadiusza Milika czy Krzysztofa Piątka. W odwodzie pozostawał za to Paweł Dawidowicz, który był rozważany w kontekście środka obrony. Tam wygrało jednak doświadczenie Jędrzejczyka, znajomość założeń taktycznych, a także jego aspekty mentalne. 35-latek będzie ważną częścią grupy, którą może wspierać swoim pozytywnym nastawieniem.
Na ostatnią chwilę
Największym wygranym powołań może okazać się Michał Karbownik. To gracz, który do reprezentacyjnego pociągu wsiadł na ostatnią chwilę, a i tak może polecieć do Kataru. Były piłkarz Legii byłby dla Michniewicza alternatywą na wahadłach, a dodatkowo mógłby stanowić zwiększenie pola manewru w środku pola. 21-latek wypożyczony z Brighton do Fortuny Dusseldorf początkowo nie mógł przebić się do składu, ale finalnie ma już na koncie 12 meczów i cztery asysty, które zanotował w trakcie 901 minut gry.
Karbownik w przeszłości wystąpił w trzech meczach reprezentacji Polski. Na przeciwnym biegunie znajduje się Kamil Grosicki, który ostatecznie może polecieć do Kataru. Długo wydawało się, że piłkarz Pogoni Szczecin znajdzie się poza grupą 26 powołanych zawodników. Finalnie wygrała przydatność zawodnika, który może być idealnym zadaniowcem. Przez 15-20 minut stać go na to, by dać jakość, zerwać wiatr i wprowadzić trochę niepokoju w szeregach rywali. Dodatkowo to bardzo istotna część grupy i człowiek, który przyda się w kadrze pod względem osobowościowym.
Piłkarzem, który powinien się też znaleźć w kadrze będzie Michał Skóraś. Piłkarz Lecha Poznań błyszczy w ostatnim czasie formą i jest czołową postacią Kolejorza. W tym sezonie strzelił już dziesięć asyst i miał trzy asysty w trakcie 2196 minut w 29 meczach. Przez długi czas zapowiadało się na rozwiązanie, że na mundial poleci Skóraś lub Jakub Kamiński. Teraz zapowiada się na to, że w Katarze znajdzie się miejsce dla obu adeptów wielkopolskiej akademii. Ten drugi zaadaptował się w Niemczech i zaczął regularnie prezentować swoje umiejętności w Bundeslidze. 20-latek rozegrał już 14 spotkań w VfL Wolfsburg, zdobył bramkę i miał trzy asysty, a na murawie prezentował się przez 853 minuty.
Na ostatnie prostej z drużyny narodowej zdaje się za to wypaść Robert Gumny, który wcześniej zdawał się wręcz faworytem do tego, by znaleźć się w kadrze. Mógł grać na wahadle, mógł być alternatywą do środka defensywy, ale ostatecznie oglądanie mundialu zostanie mu najpewniej w telewizji. Pewnym znakiem zapytania pozostaje za to Jakub Piotrowski. Środkowy pomocnik jest ważną postacią w Łudogorcu Razgrad. On najmocniej byłby w stanie nawiązać profilem do kontuzjowanego Jacka Góralskiego. W temacie 25-latka toczyło się wiele rozważań, ale pewności odnośnie jego przyszłości wciąż nie ma.
Selekcjoner ogłosi powołania w czwartek (10.11). Transmisja wydarzenia od godziny 14:25 na antenach Telewizji Polskiej, a także na TVPSPORT.PL, poprzez Smart TV, a także w aplikacji mobilnej. TVP pokaże też wszystkie mecze zbliżających się mistrzostw świata w Katarze. Polacy zmierzą się na mundialu z Meksykiem, Arabią Saudyjską, a także Argentyną.

